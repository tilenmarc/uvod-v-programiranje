UVOD

Valjhun, sin Kajtimara, boj krvavi
že dolgo bije za kršansko vero,
z Avreljam Droh se več mu v bran ne stavi;
končano njino je in marsiktero
življenje, kri po Kranji, Koratani
prelita napolnila bi jezero.

Gnijo po polji v bojih pokončani
trum srčni vajvodi, in njih vojšaki,
sam Črtomir se z majhnim tropam brani.

Bojuje se narmlajši med junaki
za vero staršov, lepo bognjo Živo.
za črte, za bogove nad oblaki.

On z njimi, ki še trdjo vero krivo,
beži tje v Bohinj, v Bistrško dolino,
v trdnjavo zidano na skalo sivo.

Še dan današnji vidiš razvalino,
ki Ajdovski se gradec imenuje,
v nji gledaš Črtomirovo lastnino.

Devetkrat veči množca jih obsuje,
in zveste straže krog in krog postavi,
odvzame up jim vse pomoči tuje;

visoke odre tamkej si napravi,
zidovje podkopuje, vrata seka;
ne polasti se njih, ki so v trdnjavi.

Šest mescov moči tla krvava reka,
Slovenec že mori Slovenca, brata -
kako strašna slepota je človeka!

Ko niso meč, sekira in lopata
jih mogle, lakota nepremagljiva
preti odpreti grada trdne vrata.

Dalj Črtomir jim reve ne zakriva,
besede te tov'aršam reče zbranim:
"Ne meč, pregnala bo nas sreča kriva.

Le malo vam jedila, bratje! hranim,
branili smo se dolgo brez podpore,
kdor hoče se podati, mu ne branim;

kdor hoče vas dočakat temne zore,
neproste dni živet nočem enake,
ne branim mu, al jutra čakat more.

S seboj povabim druge vas junake,
vas, kterih rama se ukloniti noče;
temna je noč, in stresa grom oblake;

sovražnik se podal bo v svoje koče,
le majhen prostor je tje do gošave;
to noč nam jo doseči je mogoče.

Narveč sveta otrokam sliši Slave,
tje bomo najdli pot, kjer nje sinovi
si prosti voljo vero in postave.

Ak pa naklonijo nam smrt bogovi,
manj strašna noč je v črne zemlje krili,
ko so pod svetlim soncam sužni dnovi!"

Ne zapusti nobeden ga v ti sili,
molče orožje svoje vsak si vzame,
strahljivca v celem ni imel števili;

al komej vrata so odprte, vname
se strašni boj, ne boj, mesarsko klanje:
Valjhun tam s celo jih močjo objame.

Tud' on se je zanesel na njih spanje,
prelesti mislil je ozidje grada,
in ponevedama planiti nanje.

Ko svojo moč narbolj vihar razklada,
okrog vrat straža na pomoč zavpije,
in vstane šum, de mož za možam pada.

Ko se neurnik o povodnji vlije,
iz hriba strmega v doline plane,
z derečimi valovami ovije,

kar se mu zoper stavi, se ne ugane,
in ne počije pred, de jez omaga;
tak vrže se Valjhun na nekristjane.

Ne jenja pred, dokler ni zadnja sraga
krvi prelita, dokler njih kdo sope,
ki jim bila je vera čez vse draga.

Ko zor zasije na mrličov trope,
leže, k' ob ajde žetvi, al pšenice
po njivah tam leže snopovja kope.

Leži kristjanov več od polovice,
med njimi, ki so padli za malike,
Valjhun zastonj tam iše mlado lice

KRST

Mož in oblakov vojsko je obojno
končala temna noč, kar svetla zarja
zlati z rumenmi žarki glavo trojno
snežnikov kranjskih sivga poglavarja,
Bohinjsko jezero stoji pokojno,
sledu ni več vunanjega viharja;
al somov vojska pod vodo ne mine,
in drugih roparjov v dnu globočine.
Al jezero, ki na njega pokrajni
stojiš, ni, Črtomir! podoba tvoja? -
To noč je jenjal vojske šum vunajni,
potihnil ti vihar ni v prsih boja;
le hujši se je zbudil črv nekdajni,
ak prav uči me v revah skušnja moja,
bolj grize, bolj po novi krvi vpije,
požrešniši obupa so harpije.

Na tleh leže slovenstva stebri stari,
v domačih šegah vtrjene postave;
v deželi parski Tesel gospodari,
ječe pod težkim jarmam sini Slave,
le tujcam sreče svit se v Kranji žari,
ošabno nosjo ti pokonci glave.
Al, de te jenja ta skeleti rana,
ne boš posnel Katona Utikana!

Prenesla pričujoče ure teže
bi ne bila let poznih glava siva;
v mladosti vender trdniši so mreže,
ki v njih drži nas upa moč goljfiva;
kar, Črtomir! te na življenje veže,
se mi iz tvojih prejšnjih dni odkriva,
ko te vodila ni le stara vera
tje na osredek Bleškega jezera.

Tje na otok z valovami obdani,
v današnjih dnevih božjo pot Marije;
v dnu zad stoje snežnikov velikani,
polja, ki spred se sprosti, lepotije
ti kaže Bleški grad na levi strani,
na desni griček se za gričam skrije.
Dežela kranjska nima lepšga kraja,
ko je z okolšno ta, podoba raja.

Tam v časih Črtomira na otoki
podoba boginje je stala Žive,
ki so zročeni ji mladenčov stoki;
ki so ji, ve dekleta ljubeznive!
zročeni vaši smehi, vaši joki,
orožja, ki so nam nepremagljive. -
Tam bognje vežo Staroslav in lepa
njegova hči odpira in zaklepa.

Hči Bogomila, lepa ko devica,
sloveča Hero je bila v Abidi,
nedolžnost vnema ji oči in lica,
lepote svoje sama le ne vidi,
priliznjena mladenčov govorica
je ne napihne, ji srca ne spridi.
Spolnila komej je šestnajsto leto;
srce mlado ni za noben'ga vneto.

Dari opravit bognji po navadi
prinese Črtomira lahka ladja,
od tega, kar raste pri njega gradi,
od čede, žita in novine sadja;
ko bliža z njimi se devici mladi,
zadene ga, ko se je narmanj nadja,
iz nje oči v srce ljubezni strela,
plamen nepogasljiv je v njemu vnela.

O blagor, blagor, Črtomir! ti vneta
je deklica od tvojega pogleda,
kak od zamaknjenja je vsa prevzeta,
kak gleda v tla, kak trese se beseda!
Ko zarija, ki jasen dan obeta,
zarumeni podoba njena bleda,
in v tvoji roki roka nje ostane
zadržana ji od moči neznane.

Naj pevec drug vam srečo popisuje,
ki celo leto je cvetla obema:
kak Črtomir osredek obiskuje,
kak oča omladi med njima dvema,
ki ni, ko meni, mu veselje tuje,
ki srečna ga ljubezen v prsih vnema,
pijanost njino, ki tak hitro mine,
pregnana od ločitve bolečine.

Že, Črtomir! je treba se ločiti,
ne slišiš, kak glasno trobenta poje?
Pripodil s sabo je Valjhun srditi
požigat božje veže divje roje;
povsod vzdigujejo se vere ščiti,
ki si prejel od matere jo svoje,
te vere, ki ji deklica ta služi,
ki zdaj te z njo ljubezen čista druži.

Kak težka, bridka ura je slovesa!
Stoje po licah jima kaplje vroče,
objeta sta, ko bi bila telesa
enga, spustiti žnabel žnabla noče;
si z levga oča, desnega očesa
jok briše, ki ga skriti ni mogoče,
ko vidi v tako žalost nju vtopljene,
in de tolažbe zanje ni nobene.

Bi spomnil njima zmage večno slavo,
ak bi, de jo doseči moč je, sodil;
al preveliko trumo je čez Dravo
po Kokri doli v Kranj Valjhun pripodil.
Se možu zdi, de gre le v smrt krvavo,
brez de bi vero, brate osvobodil. -
List pride, kak vasi in veže božje
gore; - čas, Črtomir! je vzet orožje.

In šel je boj bojvat brez upa zmage,
in skazal se je korenine prave,
kjer suče meč, na čeli smrtne srage
leže sovražnikov trupla krvave
mrtvih, al izdihjočih duše drage;
vender ne meč, ne moč gradu trdnjave
bogov ne more rešit slavnih staršov,
in ne pred smrtjo ohranit tovaršov.

Premagan pri Bohinjskem sam jezeri
stoji naslonjen na svoj meč krvavi,
z očmi valov globoki brezen meri,
strašne mu misli rojijo po glavi,
življenje misli vzet si v slepi veri;
al nekaj mu predrzno roko ustavi -
bila je lepa, Bogomila! tvoja
podoba, ki speljala ga je 'z boja.

Enkrat videt želi podobo milo,
pozdravit prejšnjega veselja mesto;
al srečno je prestala časov silo,
al njeno mu srce še bije zvesto,
al morebit pod hladno spi gomilo,
al premagavec mu je vzel nevesto,
al živa, al mrtva je, zvedet more,
ločiti pred se iz sveta ne more.

Znan ribič privesla od une strani,
opomni ga, kak sam sebe pozabi,
kako povsod ga išejo kristjani,
kak z vjetimi Valjhun srditi rabi,
prijazno delj mu tam ostati brani,
stopiti k sebi ga v čolnič povabi,
de ga pripelje v varniši zavetje;
vda Črtomir se v to, kar ribič svetje.

In brž veslata v konec ta jezera,
kjer bistra vanjga pribobni Savica;
ker srečen veter nji roke podpera,
čolnič leti, ko v zraki urna tica.
Se ribič po sovražnikih ozera,
čoln vstavi, kjer je gosta senc temnica.
Ker se mu zdi, de lakota ga grudi,
junaku, kar je v torbici, ponudi.

Želi dat Črtomir mu povračilo,
al v vojski dnarji so bili razdani;
de Staroslav, se spomni, z Bogomilo
mu v skrivnem kraji tovor zlata hrani,
nju poiskati da mu naročilo,
in da mu prstan samo njima znani,
de bo pri njima storil mu resnico; -
prinesti zlata reče četrtnico.

Po Bogomili prašat mu ukaže:
al gleda svetlo sonce, je še živa,
al so obvarvale jo mokre straže,
al pred sovražniki drugej se skriva,
in kod narvarniši se pot pokaže,
tje, kjer zdaj draga deklica prebiva?
Pri slapi čakal jutro bo Savice,
vesele ali žalostne novice.

Slap drugo jutro mu grmi v ušesa;
junak premišlja, kak bolj spodej lena
voda razgraja, kak bregove stresa,
in kak pred njo se gore ziblje stena,
kak skale podkopuje in drevesa,
kak do nebes leti nje jeze pena! -
Tak se zažene, se pozneje ustavi
mladenič, Črtomir pri sebi pravi.

Zbudi ga 'z misel teh mož govorica,
ki bližajo se z blagam obloženi,
spozna koj ribiča poštene lica;
neznan mož pride po stezi zeleni;
talar in štola, znamenja poklica,
povesta mu, de služi Nazareni.
Po meč bi desna se bila stegnila,
v ti priči se prikaže Bogomila.

"O, sem na srce moje, Bogomila!
Skrbi je konec, žalosti, nesreče,
se trese od veselja vsaka žila,
kar gledam spet v obličje ti cveteče,
naj brije zdaj okrog viharjov sila,
naj se nebo z oblaki preobleče,
ni meni mar, kar se godi na sveti,
ak smejo srečne te roke objeti."

Iz njega rok izmakne se počasi,
in blizo se na prvi kamen vsede,
in v trdnem, ali vender milem glasi
mladenču vnetmu reče te besede:
"Ne združenja, ločitve zdaj so časi,
šel naj vsak sam bo skoz življenja zmede;
de b' enkrat se sklenile poti naji,
me tukaj vidiš zdaj v samotnem kraji.

Povedat moram ti, de sem kristjana,
malikov zapustila vero krivo,
de je bežala ta, k' ob sonci slana,
de dal krstit je oča glavo sivo,
soseska je Marije službi vdana
v dnu jezera utopila bognjo Živo.
Kako prišla k resnice sem pogledi,
moj Črtomir! v besedah kratkih zvedi:

Večkrat v otoka sem samotnem kraji,
ko te je ladja nesla preč od mene,
si mislila, al bo ljubezen naji
prešla, ko val, ki veter ga zažene,
al hrepenečih src želje narslaji
ogasil vse bo zemlje hlad zelene,
al mesta ni nikjer, ni zvezde mile,
kjer bi ljubjoče srca se sklenile.

Te misli, ko odšel si v hude boje,
miru mi niso dale več siroti.
V nevarnosti življenje vedet tvoje,
zaprte vse do tebe videt poti,
ni vedlo kam se djati srce moje,
tolažbe nisem najdla v taki zmoti.
Obupala sem skorej takrat reva;
kak sem želela v noči ti svit dneva!

En dan sem prašat šla po vojske sreči,
al skozi se še ni sklenila z vami;
učil ljudi je mož bogaboječi,
duhovni mož, ki zdaj ga vidiš z nami:
kako nas vstvaril vse je Bog narveči,
kak greh prišel na svet je po Adami,
kak se je božji sin zato učlovečil,
de bi otel narode in osrečil.

De pravi Bog se kliče Bog ljubezni,
de ljubi vse ljudi, svoje otroke,
de zemlja, kjer vijo viharji jezni,
je skušnje kraj, de so naš dom visoke
nebesa, de trpljenje in bolezni
z veseljam vred so dar njegove roke,
de čudno k sebi vod' otroke ljube,
de ne želi nobenega pogube.

De ustvaril je ljudi vse za nebesa,
kjer glorja njega sije brez oblaka,
oko ni vidlo, slišale ušesa
veselja, ki izvoljene tam čaka,
de sprostenim bo vseh težav telesa
se srečnim izpolnila volja vsaka,
de bodo tamkej božji sklepi mili
te, ki se tukaj ljubijo, sklenili.

Ko šla domu sem z družbo najno v glavi,
me mož, ki je ta uk učil, doide;
prijazno v svoji šegi me pozdravi,
pove, de pred je štet bil med druide,
de preobrnil se je k veri pravi,
de v naše kraje oznanvat jo pride;
ker so vasi bile mu krog neznane,
z menoj iti želi, ker noč postane.

Doma očetu, meni razodeva,
kar prerokvali nekdaj so preroki,
kak, kar grešila sta Adam in Eva,
na križi opero krvi potoki,
popiše nama strah sodnega dneva,
vse čudeže, ki vere so poroki;
kar vedet treba je, zloži po vrsti,
ker sva mu vse verjela, naju krsti.

Al ena skrb me je morila vedno,
de ti med njimi si, ki Bog jih črti;
večkrat sem v sanjah vidla glavo čedno,
bledo ležati na mrtvaškem prti;
sem trepetala zate uro sledno;
de bi nebes ne zgrešil v bridki smrti.
Mož božji mi bolno srce ozdravi,
ker, de zamore vse molitev, pravi.

Kolikokratov sem od tod v samoti
klečala, klicala pomoč Marije:
'Zavreči v jezi ga, moj Bog! ne hoti,
ker v zmoti žali te, ne 'z hudobije,
ne daj v oblast sovražni ga togoti,
pred njo naj milost tvoja ga zakrije!'
In čudno te je tisto noč ohranil,
ko ni noben tovarš se smrti ubranil.

Iz spanja svojga, Črtomir! se zbudi,
slovo daj svoji strašni, dolgi zmoti,
po potih se noči temne ne trudi,
ne stavi v bran delj božji se dobroti,
in njene milosti dni ne zamudi,
de sklenete se enkrat najni poti,
ljubezen brez ločitve de zazori
po smrti nama tam v nebeškem dvori."

ČRTOMIR

"Kak bom povrnil, Bogomila draga!
ljubezen, skrb, kar si trpela zame?
V veselji skorej mi srce omaga,
ki v njemu tvoja ga ljubezen vname,
dokler krvi ne vteče zadnja sraga,
in groba temna noč me ne objame,
ti sužno moje bo življenje celo,
ti gospoduj čez vero, misli, delo.

Kako bi mogel tebi kaj odreči,
storiti tega ne, kar boš želela!
Al zmisli ran, ki jih Valjhuna meči
so storili, in pšic njegovih strela,
kaj videli krvi smo v Kranji teči,
kristjanov tvojih vse preudari dela,
in mi povej, al ni črt narbolj jezni
njih Bog, ki kličeš ga Boga ljubezni?"

DUHOVNI

"Po celi zemlji vsem ljudem mir bodi!
tako so peli angelcov glasovi
v višavah pri Mesijesa prihodi;
de smo očeta enega sinovi,
ljudje vsi bratje, bratje vsi narodi,
de ljubit' mormo se, prav' uk njegovi.
Valjhun ravna po svoji slepi glavi,
po božji volji ne, duhovni pravi."

ČRTOMIR

"Ljubezni vere, in miru in sprave,
ne branim se je vere Bogomile,
vem, de malike, in njih službo glave
služabnikov njih so na svet rodile,
v njih le spoštval očetov sem postave;
al zdaj ovrgle so jih vojske sile.
Ak sklene me s teboj krst, Bogomila!
kdaj bo zakona zveza me sklenila?"

BOGOMILA

"Odločeni so roži kratki dnovi,
ki pride nanjo pomladanska slana,
al v cvetji jo zapadejo snegovi!
tak mladi deklici, ki zgodnja rana
srce ji gloda, vsmrti mir njegovi,
le kratka pot je skoz življenje dana;
al je za majhen čas se združit vredno,
de bi ločitve spet se bala vedno?

De bi od smrti rešil te nesrečne,
in tamkej mili Bog v nebeškem raji
z menoj te, dragi! sklenil čase večne,
pustila vnemar sem želje narslaji,
pustila vnemar dni na sveti srečne,
sem odpovedala se zvezi naji; -
je uslišana bila molitev moja. -
Ne smem postati jaz nevesta tvoja.

Bogu sem večno čistost obljubila,
in Jezusu, in materi Mariji;
kar doživela let bom še števila
v želja bridkosti, v upa rajskem siji,
nobena me ne bo premogla sila,
bila de svojemu, sveta Mesiji,
nebeškemu bi ženinu nezvesta,
nikdar ne morem tvoja bit nevesta!" -

Duhovni reče med besede take:
"Zakona sreče ta uživat ne more,
kdor dela mojim, tvojim je enake
predrznil v časa se sejat razore,
druid sem z zmoto jaz slepil rojake,
ak bi ne bil dajal tvoj meč podpore,
kdaj vgasnila bila bi kriva vera,
bi vdova ne bila žen marsiktera!

Tvoj pot je v Oglej, de položil nate
roke bo patriarh, ak duh te žene,
ko si pogubljal jih, oteti brate,
duhovnega te storil bo, ko mene.
V deželah jutra čakajo bogate
te žetve, ne zamudi je nobene,
le hitro v Oglej, tje do patriarha,
de posveti te mašnika, duš varha."

ČRTOMIR

"Prav praviš, de ne smem jaz upat sreče,
ki vedno je in bo sovražna meni:
dosegel oča zmage ni sloveče,
končal življenje v vojski je zgubljeni,
odšla je mati komej sponam ječe,
že davno jo pokriva grob zeleni.
Osrečit hoče me ljubezen sladka,
al, kak sladkost bila je njena kratka!

V deželi koj trobente glas zapoje,
od Bogomile drage mene loči,
junaško bili smo z Valjhunam boje,
vesele zmage dan nam ne napoči,
pomoril meč je vse tovarše moje,
beg je moj up, gojzd je moj dom pričjoči.
Nespametna bila bi z mano zveza,
ki me preganja vedno sreče jeza."

BOGOMILA

"Ljubezni prave ne pozna, kdor meni,
de ugasniti jo more sreče jeza;
gorela v čistem, v večnem bo plameni
zdaj, in ko mi odpade trupla peza;
v zakoni vender brani sad mi njeni
vživati z Bogam trdniši zaveza.
Odkrila se bo tebi unstran groba
ljubezni moje čistost in zvestoba.

De bodo znani božji jim obeti,
jih oznanvat pojdi v slovenske mesta;
kar dni odločenih mi bo na sveti,
Bogu in tebi bom ostala zvesta,
v nebesih čakala bom pri očeti
čez majhen čas deviška te nevesta,
dokler žalujejo po teb' otete
krdela, prideš k meni v mesta svete."

Izmed oblakov sonce zdaj zasije,
in mavrica na bledo Bogomilo
lepote svoje čisti svit izlije,
nebeški zor obda obličje milo;
jok, ki v oči mu sili, komej skrije,
de ni nebo nad njim se odklenilo,
de je na sveti, komej si verjame,
tak Črtomira ta pogled prevzame.

Ko je minul, kar misli, de bo v sili
zlata mu treba, si od mož ga vzame;
dar ribču da, njim, ki so ga nosili.
"Kar Staroslav zlata še hrani zame,
daj ga sirotam," reče Bogomili,
se bliža ji, presrčno jo objame,
molče poda desnico ji k slovesi,
solze stojijo v vsakem mu očesi.

"O čakaj, mi dopolni prošnjo eno!
pred ko se ločva," Bogomila pravi,
"de mi v skrbeh ne bo srce utopljeno,
de ložej se bridkosti v bran postavi,
pred, ko greš v Oglej čez goro zeleno,
se pričo mene odpovej zmotnjavi,
dokler te posveti krst, se zamudi,
voda je blizo, in duhovni tudi."

Molče v to prošnjo Črtomir dovoli,
z duhovnim bliža slapu se Savice,
molitve svete mašnik, on z njim moli,
v imeni krsti ga svete Trojice.
So na kolenah, kar jih je okoli,
se od veselja svet' obraz device,
ki je bila podpora vere krive,
je opravljala službo bognje Žive.

Razlagajo, ko pride v Akvilejo,
mu svete pisma proste zmote vsake;
postane mašnik, v prsih umrjejo
nekdanji upi; med svoje rojake
Slovence gre, in dalej čez njih mejo,
do smrti tam preganja zmot oblake. -
Domu je Bogomila šla k očeti,
nič več se nista videla na sveti.

njega, ki kriv moritve je velike.
